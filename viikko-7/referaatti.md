Tero Huomon kandidaatintutkielmassa käsitellään ohjelmistoarkkitehtuurin sisällyttämistä ketteriin ohjelmistotuotantomenetelmiin. Tutkielmassa käsitellään muun muassa ketteriä ohjelmistotuotantomenetelmiä, ohjelmistoarkkitehtuuria ja näiden yhdistämistä.

Perinteisemmissä ohjelmistokehitysmenetelmissä, kuten vesiputousmallissa, ohjelmistoarkkitehtuurin tarkka ja pitkäjänteinen suunnittelu on ollut keskeisessä roolissa. Ketterissä menetelmissä puolestaan arkkitehtuurin halutaan rakentuvan jokaisella iteraatiolla, hiljalleen eteenpäin. Nämä kaksi lähestymistapaa ovat siis ristiriidassa keskenään.

Tutkielmassa käsitellään viittä eri käytäntöä, joilla ketteriä menetelmiä ja ohjelmistoarkkitehtuuria voidaan yhdistää. Ensimmäinen menetelmä on Sprint 0, jossa ensimmäinen iteraatio on omistettu arkkitehtuurin suunnittelulle. Vastaavanlainen menetelmä on myös järjestää arkkitehtuurijaksoja (architecture sprint), normaalien kehitysjaksojen välissä. Kolmas menetelmä on eriyttää arkkitehtuurisuunnittelu omalle tiimille, jonka ei välttämättä tarvitse käyttää ketteriä menetelmiä, mutta joka sitoutuu kehittäjätiimin aikavaatimuksiin. Neljännessä menetelmässä järjestetään iteraation aikana suunnittelupiikkejä (design spikes), joissa ratkotaan arkkitehtuurillisia ongelmia. Vastaavanlainen menetelmä on luoda arkkitehtuuriin liittyvistä ongelmista käyttäjätarinoiden tapaisia arkkitehtuuritarinoita, jotka priorisoidaan ja estimoidaan ja joilla on hyväksymiskriteerit.

Lähde: [Ohjelmistoarkkitehtuurin sisällyttäminen ketteriin ohjelmistotuotantomenetelmiin](https://www.cs.helsinki.fi/u/mluukkai/ohtu/huomo-kandi.pdf)
